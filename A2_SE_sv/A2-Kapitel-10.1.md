## 10.1 Hur påverkas flygning av att det blåser?

Drönare är känsliga för vind och det finns flera faktorer som påverkar själva drönarens prestanda, men också flygningens meteorologiska förutsättningar. Till exempel kan drönarens storlek vara avgörande för hur bra den klarar av vind eller det faktum att det ofta blåser kraftigare och mer högervridet (från högre gradtal) på högre höjd.  
Varje drönare har från tillverkaren en rekommenderad högsta vindhastighet att flyga i. Se till att alltid förhålla dig till den så att du inte riskerar att din drönare driver med vindarna eller kraschar.

### Om drönaren flyger med last

Om din drönare flyger med nyttolast samtidigt som det blåser, kan det hända att den
inställda **tyngdpunkten** (centre of gravity, CG) ändras i och med att tyngdens fördelning på drönaren förändras. Det kan få drönaren ur balans och i värsta fall leda till att den kraschar. Kontrollera så att lasten inte sitter löst utan är ordentligt fastspänd och inte rör sig under flygningen så att inte någon störning uppstår för drönarsystemet. Dessutom ger extra last större luftmotstånd och kan göra det svårare och långsammare för drönaren att ta sig framåt.

![Figur 43 Drönare med nyttolast i vind](./A2_SE_sv/Figur_043.png)  
Figur 43 Drönare med nyttolast i vind

Ha med i beräkningarna att en drönare som bär nyttolast kanske inte kommer att klara att flyga i den maximala vindhastighet som tillverkaren angett.

### Vind kan hindra drönaren från att komma hem

Vissa typer av drönare har som säkerhetsåtgärd att RTH-funktionen går igång när systemet känner av att drönaren bara har resurser kvar till att flyga hem (baserat på avståndet till hemposition). Vad den då inte tar med i beräkningen är vindens styrka och riktning. Tänk därför på att drönaren i motvind eller kraftig vind kan ha svårare att ta sig fram – och på grund av det inte nå hempositionen i tid så som systemet räknat ut att den skulle och landar på fel ställe. Det kan vara klokt att planera uppdraget så att man startar på läsidan av området om vinden är stark.

![Transport Styrelsen](./images/Logga.png)
