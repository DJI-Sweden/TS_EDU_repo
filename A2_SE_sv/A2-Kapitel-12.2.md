## 12.2 Gör rätt riskbedömning vid flygning nära människor

Innan du flyger i närheten av människor och egendom på marken vars säkerhet du kan riskera, måste du ha god insikt i hur din drönare agerar i luften.

### Ta hänsyn till bromssträcka

Bland annat behöver man kontrollera manövrerbarheten hos drönaren. Det kan till exempel vara hur skarpt drönaren bromsar in och hur lång bromssträcka den kräver. Även om du stannar din drönare tvärt, måste du räkna med att den kommer att fortsätta att röra sig i flygriktningen. Hur långt beror på drönarens massa, fart och vindriktning.

![Figur 50 Bromssträcka](./A2_SE_sv/Figur_050.png)  
Figur 50 Bromssträcka

### Om drönaren står stilla och hovrar

Vid de tillfällen då du låter din drönare stå och hovra i luften är det viktigt att du uppmärksammar det som sker på marken. Personer utanför uppdraget som befinner sig i omgivningen bär aldrig något riskansvar och ska aldrig behöva anpassa sig efter dig och din drönare – även om drönaren står stilla i luften. Det är därför viktigt att vidta åtgärder direkt när du märker att människor börja röra sig mot den stillastående drönaren för att ingen ska komma till skada.

![Transport Styrelsen](./images/Logga.png)
