## 11.3 Drönare får sin kraft genom batterier

**Batterierna** till en drönare kräver noggrant underhåll. Efter varje landning behöver du ta ut dem och så snart som möjligt sätta dem på laddning. Batterierna ska sedan förvaras på ett mörkt, svalt och säkert ställe med eldfast underlag. Om du inte laddar upp batterierna så att de har chans att ladda ur till store mode utan i stället låter dem ligga förvarade med för låg laddning (under tio procent), kan de ta permanent skada och vara farliga att flyga med. Många batterier kräver dessutom speciella brandsläckare om de skulle börja brinna.  
Det är viktigt att tänka på att

* ett batteri är en förbrukningsvara och kan inte laddas upp hur många gånger som helst
* kapaciteten försämras för varje uppladdning.

I användarmanualen från tillverkaren finns ett rekommenderat maxantal uppladdningscykler.

### Hur många celler har dina batterier?

Batterier är uppbyggda av olika antal celler. Hur många celler ett batteri behöver beror på drönarens massa. Även om batteriet fungerar, betyder inte det att alla celler mår som de ska. Det går inte att med blotta ögat kontrollera om en cell i ett batteri är skadat, men däremot varnar de flesta drönarsystem om så är fallet.  
Ofta kan du se cellernas skick via radiosändarens display. Cellernas spänning som mäts i volt ska alla ligga på samma nivå, och om en cell skulle skilja sig mycket från de andra kan du testa att ladda upp batteriet till max (100 procent) för att efter det kontrollera om alla celler nått full nivå. Om de inte har det, bör du inte flyga med just det batteriet.

### Den vanligaste batteritypen vid drönarflygning

Lipo-batterier (litium polymer) är den vanligaste varianten av batterier för drönare. Även om det finns andra typer av batterier är lipo det som klarar av snabba urladdningar bäst. I mindre drönare – som inte behöver den snabba urladdningen som lipo-batterier ger – kan det räcka med mindre kraftfulla batterier som i stället genererar längre flygtid.  
Hur du räknar ut effekten kan du läsa om nedan.

### Räkna ut energi

Genom att multiplicera spänningen med kapaciteten räknar man ut batteriets **elektriska energi**. Enheten för energin är wattimmar (Wh). Om en cell exempelvis har 3,5 V i spänning och 3 Ah i kapacitet är dess elektriska energi 10,5 Wh.

V x Ah = Wh

### Räkna ut effekten

**Effekt** mäts i watt (W) och för ett batteri beräknas den genom att man multiplicerar spänningen med den elektriska strömmen, vars enhet är ampere (A). Effekten är tidsberoende och om batteriet laddas ur med hög ström får den hög effekt – men kapaciteten förbrukas snabbt och urladdningen varar därför inte så länge:

* Om batteriet laddas ur med 3 A blir effekten 10,5 W, och urladdning kan då pågå en timme.
* Om samma batteri urladdas med 10 A blir effekten 35 W, men då kan urladdningen bara pågå cirka 18 minuter.

V x A = W

![Transport Styrelsen](./images/Logga.png)
