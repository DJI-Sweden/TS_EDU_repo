## 11.2 Att tänka på när din drönare flyger med extra last

Sådant som egentligen inte räknats med att vara fäst på drönaren från början kallas **nyttolast**. Olika drönare klarar av olika mycket och vissa drönare rekommenderas att inte flyga med någon nyttolast över huvud taget. Drönare med fasta vingar klarar till exempel ofta inte av att bära tung last i samma utsträckning som multirotordrönare.  
Läs i bruksanvisningen från tillverkaren vad din drönare klarar. Det är också viktigt att kontrollera att den totala massan (drönare plus last) inte överskrider den maxgräns som angetts av tillverkaren eller överskrider gränsen för just den drönarklassen. 

### Vanliga tillbehör är också nyttolast

Först och främst kanske man tänker på nyttolast som saker eller ämnen att frakta mellan två punkter men även vanliga tillbehör som fästs på drönaren räknas som nyttolast, till exempel kameror, gimbals och propellerskydd. Allt detta kan ge sämre flygprestanda i och med att luftmotståndet blir större och drönaren tyngre. Ha därför med det i beräkningen när du ska flyga med nyttolast.

### Drönarens tyngdpunkt kan påverkas

En drönare har en inställd tyngdpunkt (**CG**, centre of gravity), som på de flesta inte går att ändra eller kalibrera om manuellt. Den måste du kontrollera och ta hänsyn till när du ska flyga med nyttolast. Tänk på att fästa lasten

* så nära tyngdpunkten som möjligt
* så fast och nära drönarkroppen som möjligt, eftersom lösa delar som rör sig under

flygningen kan förflytta drönarens tyngdpunkt och på så sätt få den ur balans. Olika drönare har olika tyngdpunkt och på vissa modeller är den möjlig att kalibrera om. Det kan vara nödvändigt om nyttolasten exempelvis ska fästas i drönarens bakre del. Tänk också på att drönarens batterier kan bli varma under flygning – om de täcks av nyttolasten kan de i värsta fall överhettas.

![Transport Styrelsen](./images/Logga.png)
