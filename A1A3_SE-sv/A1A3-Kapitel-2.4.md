## 2.4 Övning

Här följer en övning för att du ska lära dig hitta och tolka information på NOTAM, AIP och AIP SUP. Som ett exempel så föreställer vi oss att vi vill ta reda på vad som gäller för luftrummet idag i närheten av Norrköping. Vilka flygplatser finns i min närhet? Kungsängen är Norrköpings flygplats, men det kan också finnas små flygfält i närheten.  
Börja med att söka upp vilken platsindikator Norrköpings flygplats har, denna information finner du i AIP GEN 2.4. De fyra bokstäver som du hittade är viktiga för nästa steg. Surfa nu in på [NOTAM Sverige - Sverige FIR (lfv.se)](https://aro.lfv.se/Links/Link/ViewLink?TorLinkId=161&type=AIS) och sök med verktyget CTRL+F efter den platsindikator för Norrköpings flygplats som du hittade i GEN 2.4. Ditt första sökresultat kommer att hamna under AERODROMES, en förteckning över de flygplatser och flygfält för vilka det publiceras NOTAM.  
Klicka dig vidare till nästa sökresultat.

~~~
+ AERODROME CONTROL TOWER (TWR) HOURS OF SERVICE ARE NOW MON-FRI
0700-1330, SAT-SUN CLSD
FROM: 15 FEB 2021 00:00 TO: 28 FEB 2021 23:59
ES/B0237/21
~~~

Ovanstående är ett enklare exempel på NOTAM för ESSP. Mellan vilka tider är flygtrafiktornet öppet mellan den 15-28 FEB? Kom ihåg att alla tider är UTC-tider.

Ytterligare ett exempel: Testa att söka på ”restricted” eller ”trigger” med CTRL+F.  
Om det finns några tillfälliga restriktionsområden eller varningar publicerade, så publicerads de exempelvis enligt följande struktur:

~~~
- TRIGGER NOTAM - AIP SUP 5/21 WEF 01 FEB 2021. TEMPORARY 
RESTRICTED AREAS GODEGARD AND ASKERSUND DRONES ESTABLISHED.
LOWER: GND
UPPER: 1400FT AMSL
FROM: 01 FEB 2021 07:00 TO: 14 FEB 2021 14:00
ES/A0050/21
~~~

I exemplet ovan så har ett NOTAM publicerats tillsammans med ett AIP SUP, vilket betyder att det finns ytterligare information att inhämta om området i AIP SUP nr 5/21. Vad säger NOTAM:et? Två tillfälliga restriktionsområden har upprättats som heter GODEGARD och ASKERSUND DRONES. Vi surfar till [IAIP – AIP SUP (lfv.se)](https://aro.lfv.se/Editorial/View/IAIP?folderId=22) och tar fram AIP SUP 5/21 för att ta reda på mer.

![Figur 3 Exempel på AIP SUP](./A1A3_SE-sv/2Figur_003.png)  
Figur 3 Exempel på AIP SUP

I AIP SUP 5/21 publiceras villkoren för de tillfälliga restriktionsområdena GODEGÅRD DRÖNARE och ASKERSUND DRÖNARE. Använd koordinaterna och plotta dem med hjälp av drönarkartan. Påverkas din flygning av ovanstående restriktionsområde? Vilka villkor gäller i så fall för området?

Nu har du fått en introduktion till hur NOTAM och AIP SUP kan användas. Testa dig nu att söka upp din närmsta flygplats, vad behöver du tänka på idag innan du ska ut och flyga?

![Transport Styrelsen](./images/Logga.png)
