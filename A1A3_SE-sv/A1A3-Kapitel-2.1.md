## 2.1 Geografiska UAS-zoner och U-space

I detta kapitel går vi igenom vad geografiska UAS-zoner och U-space är och hur de hänger ihop.

### Geografiska UAS-zoner

Vi har hittills pratat om restriktionsområde, farliga områden och skyddsobjekt. Snart finns även geografiska UAS-zoner (även kallat GEO-zoner) i luftrummet. Denna luftrumsstruktur riktar sig enbart mot drönare och zonerna kan ha tre olika egenskaper. Syftet med GEO-zoner är att på ett tydligt sätt berätta vad som gäller inom ett visst område för dig som ska flyga drönare. De tre egenskaperna GEOzonerna kan ha är:

* Tillåtande (markeras grön på Drönarkartan)
* Begränsande (markeras gul på Drönarkartan)
* Förbjudande (markeras röd på Drönarkartan)

Tillåtande GEO-zoner är ofta precis vad de låter som, de tillåter drönare enligt reglerna för den öppna kategorin. Tillåtande GEO-zoner kan även vara zoner där Transportstyrelsen beslutat om att undanta krav från den öppna kategorin, exempelvis att du får flyga med en drönare som väger över 25 kilo eller utom synhåll. Begränsande GEO-zoner begränsar hur, när eller med vilken typ av drönare du får flyga med inom området. Exempelvis kan drönare vara tillåtna endast mellan 18:00-06:30 med drönare som väger under 2kg över en skola, och därmed förbjuden mellan 06:30-18:00. Ett annat exempel kan vara att drönare är förbjudna 15 mars – 15 maj på grund av häckande fåglar vid en våtmark. Begränsande GEO-zoner kan även innehålla krav om att du måste inneha en drönare som är C-klassad och vara utrustad med tekniska egenskaper som geomedvetenhet och Remote-ID.  
Förbjudande GEO-zoner förbjuder all drönartrafik över ett område, dygnets alla timmar, året runt. Dessa områden kan vara över industrier där drönartrafik är olämplig eller över områden där personlig integritet eller miljövärden är extra viktigt att skydda.

Du som drönarpilot är skyldig att ta samma hänsyn till GEO-zoner som för restriktionsområden, farliga områden och skyddsobjekt innan du flyger och säkerställa att du vet var dessa områden finns, vilka eventuella begränsningar som gäller och följa dessa.

### U-space

U-space är ett koncept av nya tjänster och förfaranden som på ett automatiserat och digitaliserat sätt ska möjliggöra en integrering av drönare i luftrummet.  
Ett U-space-luftrum är en geografisk UAS-zon där drönare endast får flyga med stöd av U-spacetjänster. En U-space-tjänst är en digital tjänst som använder automatisering av funktioner som är utformade för att stödja säker, trygg och effektiv tillgång till U-space-luftrummet för ett stort antal drönare. U-space möjliggör också tät trafik och komplexa flygningar utom synhåll i tätbebyggda områden. Vad som också särskiljer ett U-space-luftrum från en GEO-zon är att även bemannad luftfart är tillåtna att flyga där, så länge de kan utnyttja och kommunicera via U-space-tjänsterna. U-space ska implementeras i Sverige i fyra olika etapper, benämnt U1, U2, U3 och U4 med full implementering år 
2035.

Som fjärrpilot måste du förhålla dig till varje U-space-luftrum och dess specifika regler eller begränsningar. Innan du kan flyga där behöver du säkerställa att du kan utnyttja tjänster som erbjuds av en eller flera tjänsteleverantörer, så kallade U-space Service Providers (USSP). Den primära kontakten med en USSP sker genom en applikation till din mobiltelefon, surfplatta eller liknande portabel enhet. I applikationen gör man enkelt en ansökan om att få flyga i U-space-luftrummet genom att elektroniskt, digitalt, skicka in en färdplan. Den USSP du valt som tjänsteleverantör kommer sedan i applikationen ge dig besked om din ansökan godkänts, avvisats eller godkänts med förbehåll, eventuellt med ändrad starttid, ändrad högsta höjd eller liknande.  
De U-space-tjänster som kommer erbjudas i ett U-space-luftrum är indelade i obligatoriska och frivilliga tjänster. En USSP eller Transportstyrelsen kan även besluta att andra tjänster ska vara obligatoriska i ett visst U-space-luftrum om det bedöms att det behövs för att uppnå en god flygsäkerhet. Det finns fyra tjänster som är obligatoriska för alla U-space-luftrum, dessa beskrivs kortfattat här.

* **Nätverksidentifieringstjänst** - möjliggör en kontinuerlig fjärridentifiering av drönaren under hela flygningen. Identifieringstjänsten kommunicerar drönarens position, riktning, höjd och fart med relevanta USSPs, flygtrafikledning, allmänheten och relevanta myndigheter.
* **Geomedvetenhetstjänst** – din valda USSP levererar genom tjänsten information till dig och drönaren gällande operativa villkor, luftrumsbegränsningar, vilka GEO-zoner som är tillgängliga och tillfälliga restriktioner eller förändringar i luftrummet.
* **Flygtillståndstjänster** – tjänsten behandlar din begäran om att få flyga i U-space-luftrummet och underrättar dig sedan om begäran godkänns eller avslås. Tjänsten meddelar också vilken avvikelse från den godkända flygplanen som är godtagbar, alltså vilken flexibilitet du som fjärrpilot har.
* **Trafikinformationstjänst** – tjänsten informerar dig som fjärrpilot om all annan synlig trafik som kan förekomma nära drönarens position eller din avsedda flygväg. Tjänsten informerar om både annan obemannad luftfart och bemannad luftfart.

Två exempel på frivilliga tjänster som kan erbjuda av tjänsteleverantörerna i ett U-space-luftrum är
väderinformationstjänst och kontrolltjänst för regelefterlevnad.

U-space utvecklas kontinuerligt fram till 2035 då målet är att U-space-konceptet ska vara fullt
utvecklat och integrerat i luftrummet. Gå gärna in på Transportstyrelsens websida för att hålla dig
uppdaterad kring hur utvecklingen går i Sverige.

![Transport Styrelsen](./images/Logga.png)
