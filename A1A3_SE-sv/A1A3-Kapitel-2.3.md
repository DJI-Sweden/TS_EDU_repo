## 2.3 Tjänster som ger viktig information om luftrummet

### NOTAM – ett måste

**NOTAM** står för “Notice To Airmen”, det vill säga meddelande till flygare på svenska. Det är en tjänst som löpande publicerar viktig information i syfte att uppmärksamma piloter på risker som kan påverka flygsäkerheten längs en rutt eller på en plats. NOTAM är till för alla typer av piloter och är ett måste även för dig som är drönarpilot i den öppna kategorin så att du kan ta hänsyn till eventuella varningar och flygförbudsområden när du planerar din rutt.  
**NOTAM** hittar du på Luftfartsverkets (LFV:s) webbplats
https://aro.lfv.se/Links/Link/ViewLink?TorLinkId=161&type=AIS  
**NOTAM** består av en mängd förkortningar och för att tolka dessa så rekommenderas det att studera kapitel GEN 2.2 och GEN 2.4 på [IAIP – GEN 2 Tabeller och koder (lfv.se)](https://aro.lfv.se/Editorial/View/IAIP?folderId=5).

### AIP – ger väsentlig information

AIP är en publikation som ges ut av varje stat och som innehåller information av varaktig karaktär som är väsentlig för luftfarten, som du ska ta del av innan du börjar flygningen. **AIP** står för “Aeronautical Information Publication”. De flesta länder har och ger ut en nationell AIP med information om förutsättningarna för att kunna flyga till, från eller över länders luftrum och flygplatser. I Sverige ges AIP ut av LFV och du hittar den på deras webbplats https://aro.lfv.se/Editorial/View/IAIP.

**AIP SUP** (aeronautical information publication supplement) innehåller information om tillfälliga förändringar i AIP av både långvarig och kortare karaktär. 

### Kartor att läsa före och under flygning

Förutom att du kan kontrollera det aktuella läget för din planerade rutt i NOTAM och AIP så finns också Luftfartsverkets (LFV) **drönarkarta** https://dronechart.lfv.se/ som ett komplement. Det är en specialgjord karta för drönarpiloter som ger dig aktuell status för det svenska luftrummet och hjälper dig att avgöra var du kan flyga utan att störa ordinarie lufttrafik. Där kan du också, genom att trycka på respektive markerat område, få information om var du ska söka tillstånd för att få flyga.  
Information av tillfällig karaktär, t ex tillfälliga restriktionsområden eller andra tillfälliga begränsningar finns att läsa i AIP SUP och i NOTAM.

En annan karta för dig som planerar en drönarflygning är den som finns på Naturvårdsverkets webbplats https://skyddadnatur.naturvardsverket.se/. Den visar all **skyddad natur**, det vill säga alla nationalparker, naturreservat och övriga skyddade områden där det kan finnas begränsningar om vad som får och inte får göras inom ett område. Ett vanligt förekommande exempel är att det inte är tillåtet att varken starta eller landa med luftfartyg inom nationalparker.

![Transport Styrelsen](./images/Logga.png)
