# Kapitel 2: Håll koll på vad som gäller i luftrummet – luftrumsrestriktioner

Redan när du planerar en flygning måste du sätta dig in i hur luftrummet ser ut. På många platser finns olika restriktioner som gör att du inte kan flyga hur som helst just där. Exempelvis i kontrollzoner (CTR) – det kontrollerade luftrummet runt en flygplats och helikopterflygplatser – som ofta finns i anslutning till sjukhus, får man inte flyga utan att ha först inhämtat tillstånd från flygtrafikledningen eller från sjukhuset för vilken en helikopterflygplats är inrättad. Villkoren för respektive flygplats och helikopterflygplats kan se olika ut och det går att utläsa från Drönarkartan.

Det finns även andra områden där flygning är förbjudet eller villkorade. De kallas för Restriktionsområden (R-omr) och Farliga områden (D-omr). I R-områden krävs det oftast tillstånd från antingen Transportstyrelsen eller flygtrafikledningen. Vanliga sådana områden är till exempel fängelser, nationalparker, naturreservat, militära skjutfält/övningsområden och kärnkraftverk. I D-områden krävs oftast inget tillstånd, men det är viktigt att känna till att flygning sker på egen risk och det är viktigt att inhämta information om vilka aktiviteter som pågår i området. Exempel på aktivitet i ett D-område är sprängning vid bergtäkter.

Restriktioner för luftfarten inrättas med hänsyn till ordning och säkerhet eller av miljömässiga skäl. Var dessa R-områden och D-områden finns går att utläsa på Drönarkartan. Det kan också finnas tillfälliga R- och D-områden, dessa områden publiceras i NOTAM och AIP SUP.

På vissa platser är det även fotoförbud, exempelvis vid både civila och militära skyddsobjekt. Alla dessa begränsningar är du som fjärrpilot skyldig att veta om och ta hänsyn till innan du påbörjar din flygning.

![Figur 1 Skylt på ett staket som varnar för skyddsobjekt och fotoförbud](./A1A3_SE-sv/Figur_001.png)  
Figur 1 Skylt på ett staket som varnar för skyddsobjekt och fotoförbud

![Transport Styrelsen](./images/Logga.png)
