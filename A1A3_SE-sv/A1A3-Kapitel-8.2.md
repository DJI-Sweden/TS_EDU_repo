## 8.2 Vilka försäkringar passar vid drönarflygning?

Det finns många olika typer av försäkringar, men för dig som flyger drönare är det främst två som är viktiga att känna till: ansvarsförsäkring och sakförsäkring. Det finns inget krav på att drönaroperatörer ska ha sakförsäkring – men däremot ansvarsförsäkring för den som flyger drönare över 20 kilo och dessutom är det att rekommendera för alla viktklasser.  
Om en olycka sker vid olaglig eller otillåten flygning täcks den inte av någon försäkring.

### Om du ställer till det för andra ...

**Ansvarsförsäkring**, eller tredje-mans-försäkring som den också kallas, täcker det man råkar orsaka andra men inte det man orsakar sig själv. Om det skulle ske en olycka genom att en drönare exempelvis kraschar in i någon annans egendom, täcker ansvarsförsäkringen kostnaden för skadorna på det drönaren flög in i. Däremot täcker den inte kostnaderna för de skador som eventuellt uppstått på själva drönaren.

Om man inte skulle ha ansvarsförsäkring, kan det bli tal om höga kostnader för att kunna ersätta det som förstörts – såpass höga att de kan vara svåra att betala för en privatperson. I vissa fall kan man till och med bli tvungen att betala skadestånd om man skadar någon annan eller dennes egendom.

Om man däremot varit grovt oaktsam eller på något annat sätt brutit mot lagen gäller inte ansvarsförsäkringen. I de fallen får man stå för kostnaden själv.

### … eller om du ställer till det för dig själv

**Sakförsäkring**, även kallad kaskoförsäkring eller egendomsförsäkring, täcker däremot det som tillhör dig. Om din drönare exempelvis skulle gå sönder i en krasch, i en brand eller bli stulen och du tecknat en sådan försäkring, kommer skadan med avdrag för eventuell självrisk att bli ersatt.

![Figur 41 Trasig drönare](./A1A3_SE-sv/Figur_041.png)  
Figur 41 Trasig drönare

### Vad ingår i din hemförsäkring?

Ofta ingår både sak- och ansvarsförsäkring i **hemförsäkringen**. Men kruxet är att många hemförsäkringar kan ha begränsningar när det kommer till flygning med drönare, och i vissa ingår det inte över huvud taget. Därför är det viktigt att du, redan innan du börjar flyga, tar reda på vad din hemförsäkring täcker och inte tar för givet att du är skyddad om en olycka skulle ske.

### Om du flyger på uppdrag för någon annan

Om du däremot flyger kommersiellt, det vill säga att du får betalt eller någon annan typ av ersättning för att genomföra en flygning, gäller oftast inte hemförsäkringen. Som näringsidkare behöver du därför ha en **företagsförsäkring**. På samma sätt som för hemförsäkringen finns det ofta begränsningar om du flyger drönare. Så var noga med vilken försäkring och vilket försäkringsbolag du väljer, eller ha koll på vad som ingår i din företagsförsäkring om du redan har en sådan.

### Om drönaren skadas i frakten

Om du behöver frakta din drönare med ett transportbolag och den på något sätt skadas under färden, får du vanligtvis bara ersättning som motsvarar vikten på drönaren. Det innebär för det mesta en stor förlust. Därför kan det vara bra att teckna en **transportförsäkring** som går att göra via vissa transportbolag direkt eller hos olika försäkringsbolag. Dessutom har många företagsförsäkringar skydd mot transportskador, vilket kan vara bra att ha i åtanke om du planerar att teckna en sådan försäkring eller redan har en.

![Figur 42 Fraktbil](./A1A3_SE-sv/Figur_042.png)  
Figur 42 Fraktbil

![Transport Styrelsen](./images/Logga.png)  
